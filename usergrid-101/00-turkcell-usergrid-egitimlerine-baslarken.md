# Turkcell Usergrid eğitimlerine başlarken

Uygulama geliştiriciler olarak, günümüz mobil uygulama geliştirme süreçlerinin vazgeçilmezi haline gelen "arkayüz" (backend) ihtiyaçlarının farkındasınızdır. Mobil uygulamanızın ürettiği ya da faydalandığı içeriği "bulut"ta saklamanın ve sunucu taraflı birçok zahmetten kurtulmanın bir yolu var. Turkcell, işte tam bu noktada Geleceği Yazanlar platformu üzerinden sizlerin bu ihtiyacını karşılayacak açık kaynaklı ve ücretsiz Usergrid hizmetini sunmaktan mutluluk duyuyor.

Geleceği Yazanlar'da 3 bölüm halinde sunulacak Usergrid eğitim içeriklerinde, siz değerli geliştiricilerin sunucu taraflı işlerdeki kodlama, kaynak ayırma ve iyileştirme zahmetini sıfırlayabilecek konulara yer verilecek. Böylece sadece mobil uygulamanızla ilgili süreçlere kaynak ayırabileceksiniz.

* **Usergrid 101** eğitimlerinde Usergrid'in ne olduğunu, yapısına ilişkin ayrıntıları, nasıl ve ne zaman kullanılabileceğini bulabileceksiniz. Bu bölümde temel kullanım için bilinmesi gerekli yapısal bileşenlerden bahsedilecek. Bölüm sonunda mobil uygulamanızın temel verilerini Usergrid deposunda hangi biçimlerde tutabileceğinizi, onları mobil uygulamanızda göstermeyi ve bu veriler üzerinde değişiklik yapmayı öğreneceksiniz.


* **Usergrid 201** eğitimlerinde, mobil uygulamanızın ürettiği ya da kullanıcının istediği özel verileri şarta göre nasıl getireceğinizi, değiştireceğinizi veya sileceğinizi göreceksiniz. Büyük verileri sorgulamanın tüyolarını da alacaksınız. Ayrıca Turkcell Usergrid gibi bulutta çalışan ve ölçeklenebilirliği yüksek olan veri deposunda yetkilendirmeyi ve güvenliği göreceksiniz. Bölüm sonuna geldiğinizde artık Usergrid'teki uygulamanıza mobil uygulamanızdan kimliği doğrulamış biçimde bağlanabilecek ve bu koşullarda çalışabileceksiniz.


* **Usergrid 301** eğitimlerinde, sizi sosyal ağların temel kavramlarından biri olan "bağlanabilirlik"e (connectivity) ilişkin özellikler bekliyor. Kullanıcıların etkinliklerini takip edebileceğiniz hazır yapılar... Dahası bu etkinliklere ilişkin kaydettiğiniz farklı türdeki verilerle "dosya deposu" olarak kullanmaya olanak sağlayan özellikler. Bölüm sonuna geldiğinizde Turkcell Usergrid deposunda ses, resim ve video gibi içerikler saklayabiliyor olacaksınız. Bunun yanında daha önceki bölümlerde oluşturduğunuz veri yapıları üzerinde ilişkiler kurabileceksiniz.